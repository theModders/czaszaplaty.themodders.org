---
title: Czas Zapłaty na półkach
author: The Modders
time: "2010-04-01 11:16"
---

W końcu mamy zaszczyt ogłosić, że Czas Zapłaty stał się autonomiczną grą na silniku Gothic. Opóźnienia związane z projektem wynikały głównie z rozmów prowadzonych z producentem gier Gothic, głównym wydawcą oraz posiadaczem praw do marki Gothic firmą JoWooD i dystrybutorem lokalnym odpowiedzialnym za wydawnictwo gry w Polsce i krajach Europy - jego nazwę poznacie już wkrótce, wraz z rozpoczęciem oficjalnej kampanii reklamowej. Oprócz profesjonalnego wydania, które powinno zadowolić wszystkich kolekcjonerów przygotowujemy również dubbing z udziałem aktorów dobrze znanych już z serii gier Gothic.

Rozmowy z Piranha Bytes i JoWood rozpoczęliśmy ponad rok temu. Między innymi dlatego też otrzymaliśmy pełne wsparcie techniczne i dostęp do kodów źródłowych silnika, co zaowocowało licznymi innowacjami oraz znaczną poprawą warstwy wizualnej gry. Początkowo Czas Zapłaty miał stać się oficjalnym rozszerzeniem gry Gothic, jednak z czasem dodatek rozrósł się na tyle, że wszystkie zainteresowane strony postanowiły zmienić statut projektu na autonomiczną grę w realiach pierwszej części Gothica, co stanowiło pionierski ruch na rynku gier wideo. Niedługo zostanie podana także informacja prasowa na oficjalnych stronach wydawnictw, skąd dowiecie się między innymi o dacie światowej premiery oraz sugerowanej cenie detalicznej. Poniżej zamieszczamy wizualizację i wybraną zawartość pudełka gry:

[![edycja kolekcjonerska Czasu Zapłaty](/gallery/1twv3d.jpg)](/gallery/1twv3d.jpg)