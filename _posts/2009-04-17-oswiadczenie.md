---
title: Oświadczenie
author: Shergar
time: "2009-04-17 22:53"
---

Grupa TheModders chciałaby wydać oświadczenie dotyczące zablokowania możliwości komentowania materiałów prezentowanych na serwisie youtube.com. Ale najpierw chcielibyśmy przybliżyć co bardziej wybitnym kreaturom proces tworzenia modyfikacji.

A więc nad modyfikacją pracujemy rzeczywiście długo, nawet bardzo długo, ale nie dlatego, że tak to lubimy rozciągać w czasie, nie dlatego, że czerpiemy perwersyjną przyjemność z ciągłego przekładania daty premiery, ba nawet nie dlatego, że bawi nas prowokacja bądź naigrywanie się z Was, zacnych graczy, którym przecież mod należy się jak kupie kloaka.

Zdradzę wam sekret - wszystko tak się przedłuża bo nad modem realnie pracuje kilka osób [kilka to w tym wypadku liczba pomiędzy 1 a 5] i wyobraźcie sobie, że nikt nam za to nie płaci, że pracujemy nad modem w naszym wolnym czasie, w którym przecież moglibyśmy szerzyć ekshibicjonizm po parkach, podpalać trabanty, kraść torebki staruszkom, rzucać się krawężnikami, ba! nawet pisać durne komentarze na yt.

My jednak wolimy ten czas spożytkować robiąc CZ, walcząc z tonami bugów samego Gothica, które ujawniają się bardzo często, tworzyć fabułę wielkości G2, poprawiając tekstury, komponując nową muzę, nagrywając filmy. I o zgrozo - przecież my to wszystko robimy też dla Was, nie tylko dla własnej satysfakcji bo uwierzcie mi, że przyjemność z robienia modyfikacji mija tak po kilku miesiącach zamieniając się w trudne i niewdzięczne rzemiosło.
Mam nadzieję, że powyższy tekst możliwie przejrzyście przybliży Wam naszą pracę i związane z nią trudy. Dlatego właśnie chcemy zablokować możliwość komentowania prezentowanych materiałów. Ci bardziej rozgarnięci na pewno przeżyją bez możliwości komentowania, wystarczy im to co prezentujemy w międzyczasie tworzenia modyfikacji. A reszta… No cóż, to już nie nasz problem. I pamiętajcie, że my nie czekamy na poklask czy zachwyty, chcemy tylko w spokoju skończyć prace nad modem - ani mniej, ani więcej.
Team TheModders.

*Oczywiście komentowanie jest nadal możliwe na [naszym forum](https://themodders.org/index.php?board=15.0).*