---
title: Fabuła
author: Shergar
time: "21.11.2009, 21:43"
---

"...Niektóre legendy rodzą się podczas wielkich wojen, inne kształtują się za kulisami politycznych intryg, w dworskich alkowach aby żyć wiecznie w pieśniach bardów. Ta legenda nie przetrwałaby gdyby nie zwyczajna ludzka pamięć o czynach, które nie znaczyły nic w świecie ludzkiej hipokryzji. Opowieść ta wzięła swój początek podczas paskudnego sztormu u wybrzeży wyspy Khorinis, gdzie za magiczną barierą skazańcy wydobywali bezcenną rudę. Paradoks tego miejsca polegał na tym, że powodzenie wojny ludzi z orkami zależało od kilku kopalni i kilku setek skazańców wydobywających rudę w tym zapomnianym przez bogów miejscu. Podczas rytuału stworzenia magicznej bariery przebudziło się nienazwane zło, któremu miał przeciwstawić się Bezimienny bohater. Jednak nie o nim chcemy opowiedzieć. Kiedy Wybraniec Innosa walczył ze sługami Beliara, na skałach u wybrzeży wyspy rozbił się korsarski okręt. Sztorm dopełnił dzieła zniszczenia. Przeżyło zaledwie kilku piratów, wśród nich niczym nie wyróżniająca się postać. Choć nie do końca. W przeciwieństwie do swych towarzyszy, bohater naszej opowieści nigdy nie mówił o przeszłości, żył chwilą i bez skrupułów zabijał każdego, kto stawał mu na tej drodze do nikąd. Stronił od ludzi, starał się tylko przetrwać w brudnym świecie nienawiści. Niestety złośliwy los postanowił z niego zadrwić i splótł nici przeznaczenia pirata w dość nieprzewidywalny węzeł. A wszystko zaczęło się pewnego szarego poranka..."

Czas Zapłaty to przede wszystkim opowieść pozbawiona boskich wybrańców i heroicznych czynów czy też altruistycznego poświęcenia głównego bohatera. Graczowi dane będzie wcielić się w postać Ricka, pirata po przejściach z niejasną przeszłością. Do tego gracz będzie musiał odnaleźć się w zupełnie nowej rzeczywistości Kolonii Karnej. Sama fabuła nacechowana będzie realizmem, złożonymi zadaniami, ale także prostotą wyborów [nie zawsze jednak oczywistych].

Fabuła charakteryzuje się:
- nowatorskim spojrzeniem na aspekt dynamiki w świecie gier Gothic;
- długim i rozbudowanym wątkiem głównym związanym z historią byłego pirata i wewnętrznych spięć pomiędzy Rebelią a tyranią prześladowców;
- wieloma i często złożonymi wątkami pobocznymi;
- niebanalnym przedstawieniem historii i problemów poszczególnych postaci.

Głównym celem modyfikacji jest ukazanie bardziej realistycznego wizerunku Kolonii Karnej przez pryzmat jednego z jej skazańców. Wielkością fabuła Czasu Zapłaty jest bliska dlugości fabuły orginalnej gry.